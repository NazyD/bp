<p>
Jednou z věcí, jimiž si vás Duna 2 omotá kolem prstu, je obdivuhodný balanc mezi makroměřítkem a mikroměřítkem jejího vypravěčského záběru. Obří kyvadlo galaktických dějin se ve druhém filmu Denise Villeneuvea o pouštní planetě Arrakis míhá od bitev o celé planety až k nejniternějším pohnutím hrdinů. A morální dilemata, jimiž se musí hrdinové prosekat bezmála třemi hodinami opulentní sci-fi, nejsou procítěná o nic méně než pouštní řežby s noži a rotačními laseromety.
</p>
<p>
Přiznám se k jedné věci – jakkoliv dobře recenzenti i diváctvo přijali úvodní část filmové Duny, měl jsem z prvního filmu spíš sucho v ústech. Jasně, všichni jsme měli postpandemický absťák a Denis Villeneuve nám po všech těch sociálních distancích naservíroval plnotučný celovečerní epos. Přesto jsem se nemohl zbavit vědomí, že se dívám jen na polovinu knížky, která dostane grády až ve druhé půlce – a na první Duně jsem tak ocenil především to, že se na rozdíl od neméně dlouhého druhého Avatara odehrává v písku, a ne ve vodě, a člověk u ní proto nemusí tak často běhat na záchod.
</p>
<p>
A osude, hleď – můj prorocký vjem se potvrdil. Duna: Část druhá, která ikonickou knižní sci-fi Franka Herberta dovypravuje, nyní skutečně – jak se říká ve světě – „delivers“. Seznamování s postavami a jejich komplikovaným světem (plným plánů skrytých v plánech jiných plánů) máme za sebou a teď přichází čas sklidit koření, které první díl do písku zasel.
</p>
<p>
Vzhledem k tomu, že by se tenhle článek mohl nějakou zvláštní shodou vesmírných okolností zatoulat k někomu, kdo neumí knižní předlohu snímku citovat i pozpátku, vyhnu se čemukoliv, co by rozechvělo duny spoilerových tekutých písků. Omezím se na sporé poznamenání, že pokud měl někdo z první Duny pocit nějaké jednotvárnosti, může si setřít pot z čela a vesele si běžet koupit lísky na dvojku – Arrakis je možná pořád stejný, ale druhá Duna má v rukávu několik ohromujících trumfů a tentokrát už je na publikum sype v horečném tempu saharského hurikánu.
</p>
<p>
A dlužno dodat, že pokud se v určitém momentu od předlohy odchýlí, dostane za to divák náhradu takového kalibru, že nelze než smeknout a říci – ok, Denisi, tak to jo. S tímhle dokážu žít.

V popkulturní atmosféře někdejších velkolepých vyprávění typu Hvězdných válek a marvelovského univerza, která se v posledních letech valnou většinou zvrhla v unylé a vyprázdněné polotelevizní vyprávěnky s hrstkou obrandovaných maňásků, se Duna: Část druhá strmí jako velkolepý monument, který jeho tvůrci berou zatraceně vážně a pečlivě budují jeho svět od orbitů až po ten nejzarezlejší šroubek v mimozemské technologii, přivolávající tlukotem písečné červy.
</p>
<p>
A co člověka v době všeobjímajícího huntování kdysi skvostných postav (vzpomeňme, jaké parodie na sebe samé se staly z Luka Skywalkera v posledních Hvězdných válkách či Galadriel v Prstenech moci, uf!) obzvlášť zahřeje u srdce, je fakt, že druhá Duna i za pomoci bezchybného hereckého ansámblu publiku konečně zase jednou přináší filmové hrdiny, kteří jsou větší než život.
</p>