<p>
Asi všichni jsme si říkali, že je animák Spider-Man: Paralelní světy dost podivným experimentem. Divoce "nakreslený" film, ve kterém se Miles Morales setkává se Spider-Many z alternativních realit, je v podstatě černým koněm letošních Vánoc, jenž má být rozdupán Aquamanem, Bumblebeem a Mary Poppins. Teď to ale vypadá, že se nevzdá bez boje, jelikož ho první ohlasy vynášejí do nebes.

Paralelní světy jsou prý nejen nejlepším animákem roku, ale i jedním z nejlepších filmů roku. Všichni jej velebí jako vizuálně oslnivou a neskutečně zábavnou podívanou, která perfektně využívá svoje hrdiny a je skoro stejně dobrá jako Raimiho Spider-Man 2. Phil Lord a Chris Miller (21 Jump Street, Lego příběh) se tedy znovu blýskli a vypadá to, že vážně napsali "PG Deadpoola", jenž potěší zaryté spider-fandy i náhodné kolemjdoucí.
</p>
<p>
Včera byl mimochodem oznámen druhý díl a dělá se i na spin-offu s ženskými spider-hrdinkami. V Sony tak konečně přišli na způsob, jak vytěžit spoustu nakoupených postav, aniž by se pletli pod nohy MCU. Vlastně to celé zní až moc dobře na to, aby to byla pravda. Rotteny ale opravdu hlásí 29 pozitivních recenzí (a žádnou negativní) a průměrnž rating 7,9/10, takže se po skvělé videohře blíží další pavoučí triumf, jehož realizace je prý tak comicsově věrná, až z toho oči přecházejí. Už aby to tu bylo!
</p>
<p>
článek: https://www.moviezone.cz/clanek/37259-prvni-reakce-kresleny-spider-man-je-nejlepsi-animak-roku
</p>