<p>
Pokud vás od mala fascinují japonští samurajové, dost možná za to vděčíte spisovali Jamesi Clavellovi. Ačkoli jeho historie s Japonci není zrovna růžová, ostatně byl jimi za 2. světové války vězněn, asijská kultura a historie ho inspirovaly tak, že napsal snad nejslavnější dílo, které se země vycházejícího slunce týká - Šógun.
</p>
<p>
Nový seriál od FX ho nyní zpracovává ukázkově dobře. Je z něj cítit úcta k japonské kultuře a historii a snaha zachytit román co nejvěrněji. A po takové tragédii jako byl seriál Halo asi není třeba dodávat, že tento přístup není pouze férový k fanouškům, ale většinou se projeví na kvalitě díla samotného.
</p>
<h4>
Neklidné Japonsko s anglickým turistou
</h4>
<p>
Japonský šogunát neprožívá zrovna klidnou dobu. Vládne zde mír, ale sváry mezi šlechtou napovídají, že nejspíš moc dlouhou dobu nepotrvá. Své do toho vnáší křesťanství, které s sebou nese i bližší vztahy s Portugalci. Japonsko je pro v té době evropskou velmoc zdrojem výhodného obchodu a jak si Portugalci bohatnou, nechtějí do tohoto ostrovního státu jiné Evropany pustit.
</p>
<p>
Kartami pak velmi zamíchá, když jistý Anglán John Blackthorne se svou lodí k japonským břehům dorazí. Úspěch jeho cesty se však dá přirovnat k tomu, jak s auty zachází moderátoři Top Gearu – když se Japonci nalodí, najdou jen páchnoucí a hnijící Evropany, jejichž blábolení nerozumí. A po dramatické směsici událostí a hraní si na šéfkuchaře se nakonec John Blackthorne, kterému říkají Anjin, stává nejen zdrojem dalších svárů, ale také významným mužem.
</p>
<p>
Příběh se začne míchat a komplikovat jak při vaření pejska a kočičky, kdy Lord Yoshi Toranaga využívá nevůli Portugalců vůči Anglii, aby mezi japonskými lordy ještě víc rozhýřil sváry. A navíc se ukáže, že dost přímočaré a místy až agresivní jednání Anjina, jistá obdoba vožralých Anglánů v Praze, zejména však jeho zkušenosti s evropskými válečnými technikami, přijdou velmi vhod.
</p>
<p>
Dramatický příběh vás k seriálu okamžitě upoutá. Vyprávění je však spíše střídmé a pomalé, s relativně malým množstvím bojových scén, což bude pro mnohé nepochybně záporem. Já si však tento styl užívám, jelikož si mohu trochu odpočinout.
</p>
<h4>
Poznejte Japonsko!
</h4>
<p>
Bez větších spoilerů stačí říct, že si John vychutná japonské dobrodružství na maximum, a k tomu patří i to, že poznává krásy a hrůzy japonské kultury. Přítomnost Johna je geniální tah, protože pro nás „evropské barbary“ je to skvělý prostředek k poznání neznáma, aniž by tvůrci museli japonské způsoby měnit.
</p>
<p>
Ať mluvíme o kostýmech, kulisách nebo chování, vše je velmi kvalitně vytvořeno. Dokonce včetně jazyka, jelikož v původním znění uslyšíte skoro samou japonštinu. Vy máte opravdu pocit, že jste v té cizí civilizaci, která je plná gest a tradic, což pochopíte jen obtížně. Nicméně Anjin má doprovod v podobě Mariky, která mu vše vysvětluje tak, abyste to chápali i vy. A navíc je jeho tlumočnicí.
</p>
<p>
Poznávání cizí kultury je zde vystřiženo opravdu famózně a Anjinovo znepokojení dokážete pochopit. Ostatně když jste zvyklí pít teplé pivo a jíst vše s mátovým sosem, je pro vás klidnější Japonsko velkou změnou. Některé díly jsou hlavně o jisté aklimatizaci na jinou kulturu, a ty jsem si možná užil nejvíc.
</p>
<h4>
Perfektní obsazení
</h4>
<p>
Vše by obtížně fungovalo bez dobrého obsazení. Každý herec se na svou roli perfektně hodí, zejména Hirojuki Sanada v roli Tokugawy je přímo ukázkově dobré rozhodnutí. Herci přitom mnohdy museli vykonávat i dost náročné úkony, feudální Japonsko je hodně o preciznosti, a snad každá scéna je promyšlená do posledních detailů.
</p>
<p>
Ostatně když už akční scéna přijde, tak ji „aspoň cítíte“. Váhu za tím činem. Seriál se krve nebojí a jakmile se po ostří táhne s rozmyslem, dojde vám, že to není bráno na lehkou váhu. Do Shoguna se totiž díky preciznímu provedení vyloženě vžijete.

Tento seriál v součtu není jen dobře vyprávěným a napínavým příběhem, ale také skvělým náhledem do feudálního Japonska. Tímto je to přímo unikátní dílo, které je skoro povinností pro každého nadšence východní kultury.
</p>
<p>
Šógun je vytvořen na základě největší úcty k japonské kultuře a historii, ale zároveň k původnímu románu. Precizní provedení tvůrců odraženo na kostýmech, kulisách, chování i skvělém obsazení, rozhodně přineslo ovoce. Jedná se o úžasný a výjimečný seriál, který mohu jen doporučit.
</p>
<p>
článek: https://www.poggers.cz/clanek/recenze-serialu-shogun-japonske-dobrodruzstvi-vytvorene-s-uctou-cehyXeoUhh
</p>
