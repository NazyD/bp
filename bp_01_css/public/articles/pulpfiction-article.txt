<p>
Anotace třetího titulu uváděného v rámci Projektu 100 zní: "nejkultovnější kultovka devadesátých let" a na Pulp Fiction: Historky z podsvětí tato charakteristika sedí dokonale. Skoro bez nadsázky se dá říci, že kdo neviděl Pulp Fiction (český dovysvětlující podtitul Historky z podsvětí se mi zdá nadbytečný), jako by ani nebyl. Jedním dechem ale musím dodat, že pochybuju, že by takto proslulý film ještě někdo neviděl nebo o něm alespoň někdy neslyšel. Pulp Fiction: Historky z podsvětí je druhým filmem amerického enfant terrible Quentina Tarantina a jedná se o jakýsi neoficiální sequel jeho už tak dokonalého celovečerního debutu, kterým byli Gauneři. Tarantino rozvíjí do epické šíře komorní syžet Gaunerů a opakuje a zdokonaluje postupy, které v nich použil.
</p>
<p>
Stejně jako u Gaunerů i v Pulp Fiction pracuje Tarantino s nelineární stavbou děje. A stejně jako v Gaunerech i zde mistrným způsobem propojuje několik samostatných dějových linek, aniž by dbal na jejich chronologii. Tento postup Tarantino sice nevymyslel, ale výrazně ho inovoval a dovedl k dokonalosti. Patří k jeho nejcharakterističtějším trademarkům, kterým jako by divákům vzkazoval: Proč vyprávět věci popořádku, když na přeskáčku je to zajímavější? 
</p>
<p>
Důmyslně promyšlený syžet Pulp Fiction: Historek z podsvětí, který se tak báječným způsobem proplétá, začíná prologem v bistru, kde se dvojice milenců Pumpkin (Tim Roth) a Honey Bunny (Amanda Plummer) ve stylu legendární milenecké a gangsterské dvojky Bonnie a Clyde chystá oloupit jeho návštěvníky. Následuje další intro, ve kterém se představuje dvojice nájemných zabijáků Jules Winnfield (Samuel L. Jackson) a Vincent Vega (John Travolta), kteří jedou vyřídit jeden kšeft a přitom spolu debatují o všem možném. Vincent se Julesovi zmíní o tom, že ho jejich šéf Marsellus Wallace (Ving Rhames) požádal, aby dělal na jeden večer společnost jeho ženě Mie (Uma Thurman). Následuje první oficiální kapitola filmu nazvaná "Vincent Vega a žena Marselluse Wallase". V ní se také představují úplatný boxer Butch (Bruce Willis) a drogový dealer Lance (Eric Stoltz).
</p>
<p>
Před další kapitolou je vloženo další malé intro, ve kterém v jednom dlouhém monologu vypráví vietnamský veterán Koons (Christopher Walken) malému Butchovi o zlatých hodinkách. "Zlaté hodinky" jsou pak věnovány dospělému Butchovi a jeho nečekanému střetu s Vincentem Vegou a jeho bizarnímu souboji s Marsellusem Wallacem, po němž skončí dárek v zastavárně u Maynarda (Duane Whitaker) a jeho sadistického přítele Zeda (Peter Greene). Následuje poslední, třetí část s názvem "Situace Bonnie", která se vrací zpět k Vincentovi a Julesovi. V ní se mimo jiné představí i čistič Winston Wolf (Harvey Keitel). Vše nakonec vyvrcholí v epilogu v bistru, kde to celé začalo.
</p>
<p>
Sledování Pulp Fiction skýtá mnohá potěšení. Nabízí nepřeberné množství sofistikovaných dialogů, především mezi Vincentem a Julesem, většinou o banálních věcech, jako jsou hamburgery, které prokládají pro ně stejně banálním zabíjením nepohodlných klientů. Najdeme tu řadu výtečných hlášek, z nichž zvláště ty z úst Marselluse Wallase jsou nezapomenutelné. Brilantní jsou černohumorné a cynické epizody, jako například náhodné zastřelení Marvina v autě a také jeden vtipný monolog líčící útrapy provázející historii schovávání zlatých hodinek. Situace jsou tu perfektně vypointované a scénář je dokonale promyšlený, a právem byl za něj Tarantino se spoluautorem námětu Rogerem Avarym oceněn Oscarem, mimochodem jediným ze sedmi nominací.
</p>
<p>
Další potěšení skýtají herecké výkony a obsazení. Vincenta Vegu měl hrát stejně jako v Gaunerech Michael Madsen, který ale ke své smůle dal přednost Costnerovu westernovému propadáku Wyatt Earp a tím pádem vyklidil pozici Johnu Travoltovi, kterému Tarantino zachránil uvadající kariéru. Travolta je v roli zabijáka, který nemá rád, když se na něj "štěkají příkazy", naprosto výborný a po právu byl za svůj výkon nominován na Oscara, kterého mu ale vyfoukl Tom Hanks jako Forrest Gump. Vedle Travolty ovšem zazářil i do té doby prakticky neobjevený talent Samuela L. Jacksona, který byl rovněž nominován na Oscara, poněkud nelogicky za vedlejší roli, ač některé z nejlepších scén a promluv (biblické kázání) patří jemu a je Travoltovi rovnocenným parťákem.
</p>
<p>
Největší hvězdou přítomnou ve snímku byl Bruce Willis, který tu exceloval ve vedlejší roli sentimentálního drsňáka Butche. Willis si tímto výkonem napravil reputaci po několika propadácích a rozhodně tu předvedl jeden ze svých lepších výkonů. Dalším, kdo zde naplno zazářil, byl Ving Rhames, pro kterého taktéž znamenal tento film odpich k dalším hvězdným rolím. Jeho mafiánský boss Marsellus Wallace je brilantní filmová figura. Ve vedlejší roli tu na sebe také výrazně upozornila Uma Thurman, budoucí Tarantinova herecká můza, která si také vysloužila oscarovou nominaci - její tanec s Johnem Travoltou ve stylovém podniku Jack Rabbit Slim´s patří k jedné z mnoha kultovních scén zde přítomných. Ostatní menší role jsou obsazeny rovněž bezchybně, včetně téměř nepoznatelného Stevea Buscemiho v roli Buddy Hollyho, jednoho z číšníků v tomto podniku.
</p>
<p>
Film má také kongeniální soundtrack, který je stejně kultovní jako samotný film. Tarantino má stejně jako Martin Scorsese nebo David Lynch jedinečný cit pro správný výběr písně a hudebního motivu, který ještě zesílí a podtrhne danou situaci. Pulp Fiction mají exkluzivní vzhled a Tarantino podle svých vlastních slov chtěl, aby jeho film, natočený za osm milionů dolarů, vypadal jako by byl dražší (epičtější). Tuto iluzi se mu podařilo navodit dokonale především v sekvenci z baru Jack Rabbit Slim´s, která jako by vypadla z padesátých let, do kterých je třpytivě stylizována. 
</p>
<p>
Pulp Fiction jsou uzavřeným a dokonale propracovaným filmovým světem, který věrně odpovídá definici slova Pulp – jde o geniálně vymyšlený a natočený brak, který směšuje vlivy "vysoké" evropské kultury (Godardovy a Melvillovy filmy) s těmi béčkově americkými a asijskými. Jedním slovem, ukázka filmové postmoderny. Dala by se o nich napsat celá kniha, ale lepší bude, když si na ně zajdete do kina a ještě jednou si připomenete jeden z moderních filmových mezníků, který letos slaví dvacet let. 
</p>
<p>
článek: https://filmserver.cz/clanek/7529/pulp-fiction-historky-z-podsveti/
</p>