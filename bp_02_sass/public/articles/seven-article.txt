
<p>
Kultovka Sedm měla mít mnohem drsnější konec. Publikum by skončilo s infarktem. Drsný neonoirový thriller Sedm je dnes kultovní klasikou, přičemž jednou z mnoha nezapomenutelných scén je také jeho extrémně brutální konec. Původně měl ale režisér David Fincher zcela jinou, mnohem temnější představu, jak vyprávění završit. Předem varujeme, že text obsahuje spoilery.
</p>
<p>
Snímek Sedm zobrazuje pátrání detektivů Millse (Brad Pitt) a Somerseta (Morgan Freeman) po extrémně sadistickém sériovém vrahovi (Kevin Spacey), jenž zabíjí zdánlivě náhodně vybrané oběti podle vzoru sedmi smrtelných hříchů. Plánů, jak hon na brutálního vraha zakončit, měl režisér David Fincher hned několik. Jedna varianta počítala s tím, že padoucha zabije Somerset, v jiném zabije jeden detektiv druhého, dokonce se uvažovalo o závodu s časem, v němž by se hrdinové snažili Millsovu manželku Tracy zachránit.
</p>
<p>
V natočeném závěru filmu čeká dvojice detektivů s již zatčeným vrahem v poušti na tajemnou zásilku, jíž si zabiják objednal a která obsahuje uříznutou hlavu Millsovy ženy (Gwyneth Paltrow). Zoufalý Mills vraha okamžitě popraví a tím naplní jeho plán – Mills reprezentuje hřích hněvu, zatímco zabiják představuje závist. Fincherovým původním záměrem bylo ukončit film právě v tomto okamžiku, kdy Brad Pitt prostřelí Kevinu Spaceymu hlavu, naskočí titulky a film tak skončí v absolutní nejistotě, co bude s našimi hrdiny dál.
</p>
<p>
Studio s náhlým utnutím příběhu ve vypjaté situaci nesouhlasilo, a tak víme, že nyní katatonického Millse v závěru odváží policejní vůz, zatímco Somerset ukončuje film polemikou s citací Ernesta Hemingwaye. Byť by Fincherův vysněný konec představoval drsnou tečku, trochu by to popřelo dosavadní pomalý tón filmu, jenž by skončil hned po scéně rychlých střihů a vypjatých emocí. Jinými slovy – po táhlé depresi by film diváka nechal uprostřed srdečního záchvatu.
</p>
<p>
Oficiální konec v zásadě navazuje na dosavadní tón vyprávění, které je charakteristické táhnoucím se vyšetřováním, neustálým deštěm a poukazováním na krutost světa kolem nás. Víc než udržováním diváka v napětí je Sedm památným filmem pro svou ekvivalenci k nekonečnému pocitu deprese a smutku. Oficiální závěr, utvrzující diváka v tom, že nic neskončí dobře, nás nechává přesně v té náladě.
</p>
<p>
článek: https://filmtoro.cz/blog/sedm-alternativni-konec#google_vignette
</p>